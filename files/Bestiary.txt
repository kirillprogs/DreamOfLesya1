ВІЙ. Вія описували як потворну істоту з величезними очима, густими бровами, довгими віями та важкими повіками. Сам він був не в змозі розплющити очі. Коли його слуги з нечистої сили підіймають повіки вилами чи гаками, Вій вбиває того, на кого погляне, знищувались цілі домівки, села та міста. В етнографії висловлюється припущення про те, що саме з цим образом пов'язані повір'я «про недобрі очі та зурочення, згідно з якими від злого погляду все гине чи псується». Живе під землею. Не боїться хреста й магічного кола. Без допомоги чортів, вурдалаків та іншої нечисті Вій не міг би відкрити очей.
ВОДЯНИК. Водяник — істота, котра існувала у міфах багатьох народів, як уособлення нечистої сили. За українською ж легендою, Водяник походить від самого чорта. Рибаки боялись цього духа, тому приносили йому частування у вигляді вареної риби, хліба та солі. Водяник – володар всіх водоймищ, був старший над усіма русалками, опікувався життям усіх мешканців водоймищ. Та попри його турботливість, злити його все ж не слід, адже за легендою, саме він, розізлившись, міг зруйнувати млин, підняти річку та затопити село, або втопити людину.
ДОМОВИК. Домовик — дух або хатнє божество, що живе в хаті та піклується про неї та її жителів, або навпаки — шкодить їм. Як правило домовик уявлявся невидимим, або видимим лише господарям хати чи тим людям, що добре до нього ставляться. Відомі вірування, що його здатні побачити праведні та безгрішні люди, зокрема діти, та свійські тварини. Часом домовик схожий на господаря, може поставати в подобі чоловічка або дідка. Найчастіше він діє вночі та ввечері, хоча може проявити свою присутність у будь-який час. Зазвичай домовика локалізують на горищі, коло покутнього вікна, в печі, в запічку, під піччю, у комині чи біля нього.
ЗЛИДНІ. Злидні — злі духи, які приносять у дім нещастя. Злидні уявлялися як маленького зросту діди в лахмітті. Відомі й уявлення про злиднів як нечітких круглих створінь. Зазвичай злиднів дванадцять і живуть вони в запічку. Цим духам приписувалося принесення нещасть — якщо вони оселяються в хаті, то хазяїн швидко бідніє і ніяк не може розбагатіти. Шляхом позбутися злиднів вважалося заманити їх у пляшку, табакерку, діжку, мішок тощо, закрити її та викинути чи закопати. Тоді хазяїн швидко розбагатіє. Вважалося, коли мести підлогу в напрямку дверей — можна вигнати злиднів, якщо від дверей — навпаки впустити. У роботящого хазяїна злидні не заводяться, а якщо є, то тікають.
ЛІСОВИК. Лісовик — істота, що населяє густі ліси. Лісовик уявлявся як бородатий сірий дід, часто одягнений у звірині шкури чи червоний одяг. Йому притаманні атрибути, пов'язані з лівим боком — ліва частина одягу покриває праву, ліве взуття одягнуто на правій нозі тощо. Може змінювати зріст, стаючи то нижчим від трави, то вищим за дерева. Очі цього духа зелені й палають. Також лісовик здатний постати в подобі вовка, сови, або вітру. Вважалося, лісовик не має тіні. Влітку ходить лісом, а взимку спить у землі.
МАВКА. Мавки — міфічні істоти жіночої статі, що уособлюють душі дітей, котрі народилися мертвими або померли нехрещеними. Також побутувало повір’я, що мавки — це вкрадені нечистими силами діти. За легендами, вони виглядають як надзвичайно гарні молоді дівчата, котрі залишають після себе сліди босих дитячих ніжок. Полюють мавки на привабливих молодих хлопців, а хто піде за ними – заблукає і ніколи не знайде дороги додому. Також існував міф про те, що вони «залоскочують» свою жертву, як і русалки.
ПЕРЕЛЕСНИК. Перелесник — злий дух, що шкодить людям, набуваючи подоби їхніх близьких, уособлення небесних вогнів — метеорів і блискавок. За народними віруваннями, перелесник літає в подобі вогню з довгим слідом («хвостом») і тоді його можна побачити в небі. Якщо пролітає над хатою, то господарство в ній занепаде. Потрапивши в хату, він набуває подоби померлої близької людини, як правило чоловіка. Разом з тим має певні недоліки, такі як відсутність хребта. Втілившись в образ померлого, перелесник може вступати у подружнє життя з живими людьми. Перелесниками ставали одмінки — підкинуті нечистою силою фальшиві діти.
ПОЛУДНИЦЯ. Полудниця — жіночий дух, що з'являється в полудень і карає тих, хто в цей час працюють; втілення сонячного удару. Полудниці уявлялися в подобі дівчат у білому одязі або старих з сивим розпущеним волоссям. Як правило з'являлися влітку під час жнив у полі в полудень. Іноді їм приписувалися ноги з копитами та здатність змінювати зріст — вони могли бути нижчі від трави і виростати до самого неба. Частий атрибут полудниці — серп або коса. Місцями полудниці вважалися різновидом русалок.
ПОЛЬОВИК. Польовик — дух-покровитель полів, степів і лук. Чоловік Полудниці. За народними віруваннями, польовик може постати у вигляді людини, птаха, бугая, козеняти тощо. Якщо уявлявся в людській подобі, то або в білому одязі, або голим. Також відомий образ польовика як діда з травою замість волосся, або ж він має очі різного кольору чи чорну, як земля, шкіру. Місцями його проживання вважалися поля, степи, луки, а особливо яри, рови. Взимку польовик, як і лісовик, спить. Польовик збиває зі шляху, заводить у небезпечні місця, але прихильний до тих, хто лишає для нього частування.
ПОТЕРЧА. Потерча — в українській міфології так називають дитину, яка померла нехрещеною, або власне її душу. Демонічна істота. За переказами душі потерчат сім років літають і просять: «Хреста!». Їхні голоси подібні до жаб'ячого кумкання. Коли ж за сім років по смерті таку дитину ніхто не охрестить, вона потрапляє до нечистих духів. Таке маля крадуть русалки, та й саме воно, як кажуть подекуди в Україні, стає мавкою, «семиліткою». Ці русалки-семилітки володіють особливою мудрістю, що виявляється в розгадуванні чи загадуванні загадок.
РУСАЛКА. Русалка — міфологічний жіночий образ у багатьох слов'янських народів, що може поставати як водяне божество; потопельниця чи мрець взагалі. Зазвичай це духи померлих, як правило — жіночої статі. Вигляд русалки переважно людиноподібний, різниться від прекрасного до потворного, часом з додаванням невластивих людині, навіть тваринних рис. Спорідненими з русалками вважаються мавки. В переказах поставали як тіні людей, які видно лише здалеку, ходять голі або не відрізняються зовні від звичайних людей. Часом додавалися незвичайний колір шкіри — блакитний, синій чи темний. Вважалося, взимку русалки живуть у воді, а навесні та влітку в полях і лісах.
ХАРАКТЕРНИК. Козак-характерник — назва віщуна, чаклуна на Запорозькій Січі. Характерник — своєрідний духовний наставник, якого козаки шанували й дещо побоювались, хранитель традицій і таємниць бойового мистецтва запорозького козацтва. За повір'ями, характерники були сильними чаклунами, серед здібностей яких — вміння зупиняти кров, заговорювати біль, ловити кулі голими руками, ходити по воді та вогню, годинами перебувати під водою, ставати невидимим, гіпнозувати, з'являтися у кількох місцях водночас та викликати панічний жах у ворогів. Також такі козаки могли бачити майбутнє, впливали на свідомість людей, неживу природу, лікували смертельні рани, знаходили скарби.
ЧОРТ. Чорт — злий дух або персоніфікація узагальненої нечистої сили. Традиційний образ чорта — це людиноподібна волохата істота з рогами і тваринними ногами, зазвичай — козлиними. Поширене місце життя чортів — це болото, зокрема болотяна купина, рідше зарості очерету, де вони володарюють, а також різноманітні інші безлюдні, занедбані чи неосвоєні місця. Чорти ховаються від блискавок у деревах (особливо сухих), під каменями, в горах і на пустирях, смітниках, у хатах, або ж вселяються в людей. Особливо небезпечним часом, коли чорти мають особливу силу, вважався період від полуночі до перших півнів. Також чорти були особливо небезпечні на святки й переддень Івана Купала.
